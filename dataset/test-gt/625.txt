صوبائی وزیر قاسم علی شاہ کا حمزہ
فاؤنڈیشن کا دورہ ہیموفیلیا کے عالمی دن پر
ادارے کی خدمات کو سراہا
پشاور (این این آئی) عالمی یوم ہیموفیلیا کے موقع پر
صوبائی وزیر برائے سوشل ویلفیئر ، زکواۃ و عشر قاسم علی
شاہ نے حمزہ فاؤنڈیشن پشاور کا دورہ کیا۔ اس موقع پر
ادارے کے بانی اعجاز علی خان نے صوبائی وزیر کو
ادارے کی کارکردگی، خدمات اور در پیش چیلنجز سے
آگاہ کیا۔ قاسم علی شاہ نے ادارے کی خدمات کو
سراہتے ہوئے یقین دہانی کرائی کہ آئندہ بجٹ میں
ہیلتھ فنڈ سے مفت بلڈ بیگز اور کیمیکلز کی فراہمی کو یقینی
بنایا جائے گا۔ انہوں نے کہا کہ کم وسائل کے باوجود
ادارے کا کام قابل تحسین ہے اور حکومت ہر ممکن
تعاون فراہم کرے گی۔ انہوں نے اعلان کیا کہ محکمہ
زکواۃ وعشر کی جانب سے جلد ہی 40 لاکھ روپے کے
فنڈز جاری کیے جائیں گے، جبکہ گرانٹ ان ایڈ کی مد
میں ایک کروڑ روپے کی فراہمی کے لیے بھی کوششیں
کی جائیں گی۔ ان کا کہنا تھا کہ وزیر اعلیٰ خیبر پختونخوا
بچوں کی صحت کے لیے خصوصی دلچسپی رکھتے ہیں اور
تھیلیسیمیا ڈے کو وزیر اعلیٰ ہاؤس یا اسمبلی میں منانے
کی تجویز پر وہ ذاتی طور پر بات کریں گے۔