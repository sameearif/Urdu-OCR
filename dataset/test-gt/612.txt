لاہور ( این این آئی) مینیجنگ ڈائریکٹر پنجاب سیڈ کارپوریشن علی ارشد رانا نے کہا
ہے کہ زیادہ پیداواری صلاحیت کے حامل بیجوں کی تیاری کیلئے انقلابی اقدامات
اٹھائے جارہے ہیں ، بیجوں کی نئی اقسام کیلئے ریسرچ کرنے والے متعلقہ اداروں
سے بلا تعطل مشاورت کا عمل بھی جاری ہے ۔ اپنے بیان میں انہوں نے کہا کہ
پائیدار معیشت زراعت کی ترقی کے بغیر ممکن نہیں ، پنجاب سیڈ کارپوریشن پیداوار
بڑھانے کیلئے اعلی اقسام کے بیجوں کی فراہمی کے لئے دن رات کوشاں ہے، مختلف
اجناس، دالوں ، سبزیوں اور چارہ جات کے اعلی اقسام کے بیجوں کی تیاری کے لئے
افسران اور عملہ دن رات کام کر رہا ہے اور بہترین نتائج حاصل ہو رہے ہیں۔
انہوں نے کہا کہ پاکستان کے ماحول سے مطابقت رکھنے والے بہترین پیداوار کے
حامل غیر ملکی بیجوں کی درآمد بھی کی جارہی ہے جن کی پائلٹ پراجیکٹ کے طور
پر پنجاب سیڈ کارپوریشنز کے سیڈ فارمز پر تجرباتی بنیادوں پر کاشت کی جارہی ہے اور
ماہرین سے مشاورت کے بعد مزید پیشرفت کی جائے گی ۔ انہوں نے کہا کہ
کسانوں سے اپیل ہے کہ وہ صرف تصدیق شدہ اور معیاری بیجوں کے استعمال کو
یقینی بنائیں ، پنجاب سیڈ کارپوریشن طلب کے مطابق معیاری بیجوں کی فراہمی کے
لئے ہر ممکن اقدامات اٹھا رہا ہے۔
